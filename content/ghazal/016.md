---
utid: 1000-016
title: غزل شماره ۱۶
_index: 016
list: غزلیات
indexes: ت
mesra:
  - خمی که ابروی شوخ تو در کمان انداخت
  - به قصد جان من زار ناتوان انداخت
  - نبود نقش دو عالم که رنگ الفت بود
  - زمانه طرح محبت نه این زمان انداخت
  - به یک کرشمه که نرگس به خود فروشی کرد
  - فریب چشم تو صد فتنه در جهان انداخت
  - شراب خورده و خوی کرده کی شدی به چمن
  - که آب روی تو آتش در ارغوان انداخت
  - به بزمگاه چمن دوش مست بگذشتم
  - چو از دهان توام غنچه در گمان انداخت
  - بنفشه طره مفتول خود گره می‌زد
  - صبا حکایت زلف تو در میان انداخت
  - ز شرم آنکه به روی تو نسبتش کردم
  - سمن به دست صبا خاک در دهان انداخت
  - من از ورع می و مطرب ندیدمی زین پیش
  - هوای مغبچگانم در این و آن انداخت
  - کنون به آب می لعل خرقه می‌شویم
  - نصیبه ازل از خود نمی‌توان انداخت
  - مگر گشایش حافظ در این خرابی بود
  - که بخشش ازلش در می مغان انداخت
  - جهان به کام من اکنون شود که دور زمان
  - مرا به بندگی خواجه جهان انداخت
---
هوشیار باش رقیبان می خواهند تو را خوار کنند و از در الفت وارد شده اند و طرح محبت با تو خواهند ریخت. فریب آنها را نخور. خودت گره ها را باز کن. از چیزی خجالت نکش به سفری کوتاه می روی و در این سفر گشایشی در کارت می شود و تو به کام دل خود می رسی و در آن زمان بندگی خداوند را فراموش نکن.
