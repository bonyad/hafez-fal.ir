---
utid: 1000-445
title: غزل شماره ۴۴۵
_index: 445
list: غزلیات
indexes: ی
mesra:
  - تو را که هر چه مراد است در جهان داری
  - چه غم ز حال ضعیفان ناتوان داری
  - بخواه جان و دل از بنده و روان بستان
  - که حکم بر سر آزادگان روان داری
  - میان نداری و دارم عجب که هر ساعت
  - میان مجمع خوبان کنی میان داری
  - بیاض روی تو را نیست نقش درخور از آنک
  - سوادی از خط مشکین بر ارغوان داری
  - بنوش می که سبک روحی ای ظریف مدام
  - علی الخصوص درین دم که سر گران داری
  - بکن عتاب ازین بیش و جور بر دل ما
  - بکن هر آن چه توانی! که جای آن داری
  - به اختیارت اگر صد هزار تیر جفاست
  - به قصد جان من خسته در کمان داری
  - بکش جفای رقیبان مدام و جور حسود
  - که سهل باشد اگر یار مهربان داری
  - به وصل دوست گرت دست می دهد یک دم
  - برو که هر چه مراد است در جهان داری
  - چو گل به دامن ازین باغ میبری حافظ
  - چه غم ز ناله و فریاد باغبان داری
---
کمی هم به فکر زیردستان باش تو صاحب همه چیز می شوی پس سعی کن انهایی را که در بند غم هستند رهایی دهی. آنچه در توان داری برای خلق خدا صرف کن که هر چه به دست آورده ای از دعای خیر بندگان خدا می باشد. دوستان حسود هم زیاد داری ولی خوشحال باش که یارت همیشه با توست.
