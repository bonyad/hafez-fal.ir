---
utid: 1000-385
title: غزل شماره ۳۸۵
_index: 385
list: غزلیات
indexes: ن
mesra:
  - یا رب آن آهوی مشکین به ختن بازرسان
  - وان سهی سرو روان را به چمن بازرسان
  - بخت پژمرده ما را به نسیمی بنواز
  - یعنی آن جان ز تن رفته به تن بازرسان
  - ماه و خورشید به منزل چو به امر تو رسند
  - یار مه روی مرا نیز به من بازرسان
  - دیده‌ها در طلب لعل یمانی خون شد
  - یا رب آن کوکب رخشان به یمن بازرسان
  - برو ای طایر میمون همایون آثار
  - پیش عنقا سخن زاغ و زَغن بازرسان
  - سخن این است که ما بی تو نخواهیم حیات
  - بشنو ای پیک خبرگیر و سخن بازرسان
  - آن که بودی وطنش دیده حافظ یا رب
  - به مرادش، ز غریبی به وطن بازرسان
---
چشم به راه کسی هستید که برایتان بسیار مهم است. مدت هاست از او خبری ندارید. و برای پیدا کردنش بسیار جستجو کرده اید اما هنوز نتیجه ای نگرفته اید ولی همیشه به خدا توکل کرده و یادتان را از خدا طلب نموده اید. آسوده خاطر باشید دیدار یار حتمی است.
