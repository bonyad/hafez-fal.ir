---
utid: 1000-283
title: غزل شماره ۲۸۳
_index: 283
list: غزلیات
indexes: ش
mesra:
  - سحر ز هاتف غیبم رسید مژده به گوش
  - که دور شاه شجاع است می دلیر بنوش
  - شد آنکه اهل نظر بر کناره می رفتند
  - هزار گونه سخن در دهان و لب خاموش
  - به بانگ چنگ بگوییم آن حکایت‌ها
  - که از نهفتن آن دیگ سینه میزد جوش
  - شراب خانگی ترس محتسب خورده
  - به روی یار بنوشیم و بانگ نوشانوش
  - ز کوی میکده دوشش به دوش میبردند
  - امام شهر که سجّاده می کشید به دوش
  - دلا، دلالت خیرت کنم به راه نجات
  - مکن به فسق مباهات و زهد هم مفروش
  - محل نور تجلّی ست رای انوار شاه
  - چو قرب او طلبی در صفای نیّت کوش
  - بجز ثنای جلالش مساز ورد ضمیر
  - که هست گوش دلش محرم پیام سروش
  - رموز مصلحت ملک خسروان دانند
  - گدای گوشه نشینی تو حافظا خاموش
---
رازها و درد دلهایت را حفظ کن و سرپوشی روی آن بگذار. خداوند تو را از بندی که در آن گرفتار هستی نجات می دهد، به شرط آنکه برای رسیدن به ایمان و صفای دلت تلاش کنی. خودت صلاح کار را بهتر می دانی اگر از نتیجه اش باخبری پس یاعلی بگو که عده ای نیز به تو کمک می کنند.
