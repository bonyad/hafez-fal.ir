---
utid: 1000-319
title: غزل شماره ۳۱۹
_index: 319
list: غزلیات
indexes: م
mesra:
  - سالها پیروی مذهب رندان کردم
  - تا به فتوای خرد حرص به زندان کردم
  - من به سرمنزل عنقا نه به خود بردم راه
  - قطع این مرحله با مرغ سلیمان کردم
  - سایه‌ای بر دل ریشم فکن ای گنج مراد
  - که من این خانه به سودای تو ویران کردم
  - توبه کردم که نبوسم لب ساقی و کنون
  - می گزم لب که چرا گوش به نادان کردم
  - از خلاف آمد عادت بطلب کام که من
  - کسب جمعیت از آن زلف پریشان کردم
  - نقش مستوری و مستی نه به دست من و توست
  - آن چه سلطان ازل گفت بکن آن کردم
  - دارم از لطف ازل جنت فردوس طمع
  - گر چه دربانی میخانه فراوان کردم
  - این که پیرانه سرم صحبت یوسف بنواخت
  - اجر صبریست که در کلبه احزان کردم
  - صبح خیزی و سلامت طلبی چون حافظ
  - هر چه کردم همه از دولت قرآن کردم
  - گر به دیوان غزل صدرنشینم چه عجب
  - سالها بندگی صاحب دیوان کردم
---
به هر کسی زود اطمینان می کنید. قسم خورده بودید دیگر کارهای ناشایست انجام ندهید ولی عهد خود را شکسته و بسیار پشیمانید. رو به خدا آورید که شما را هدایت می کند و در زیر سایه ی اوست که به نیت و مقصود خودتان می رسید. صبر داشته باشید، نمازهایتان را به موقع بجا آورید و قرآن بخوانید که هر چه به دست می آورید از دولت قرآن می باشد.
