---
utid: 1000-095
title: غزل شماره ۹۵
_index: 095
list: غزلیات
indexes: ت
mesra:
  - مدامم مست می‌دارد نسیم جعد گیسویت
  - خرابم می‌کند هر دم فریب چشم جادویت
  - پس از چندین شکیبایی شبی یا رب توان دیدن
  - که شمع دیده افروزیم در محراب ابرویت
  - سواد لوح بینش را عزیز از بهر آن دارم
  - که جان را نسخه‌ای باشد ز نقش خال هندویت
  - تو گر خواهی که جاویدان جهان یک سر بیارایی
  - صبا را گو که بردارد زمانی برقع از رویت
  - و گر رسم فنا خواهی که از عالم براندازی
  - بیفشان تا فرو ریزد هزاران جان ز هر مویت
  - من و باد صبا مسکین دو سرگردان بی‌حاصل
  - من از افسون چشمت مست و او از بوی گیسویت
  - زهی همّت که حافظ راست کز دنیا و از عقبا
  - نیاید هیچ در چشمش بجز خاک سر کویت
---
اراده ات بسیار قوی است و با آن می توانی دنیا را زیر و رو کنی. همه چیز را زیبا می بینی و از این دید خود راضی هم هستی. زیبایی ها آنقدر تو را مست کرده که به خزان فکر نمی کنی. گاهی خود را مثل باد سبک می دانی و دلت می خواهد همراه آن سرگردان باشی ولی این خیالات برایت ثمری ندارد پس اراده ی قوی خویش را به کار برده، دنیا و آخرت خود را بساز.
